আমরা যখন একটি কম্পিউটার প্রোগ্রাম লিখি সেখানে কিছু ইন্সট্রাকশন থাকে , ইউজারের কাছ থেকে কিছু ইনপুট চাওয়া হয় এবং প্রোগ্রাম আমাদের সেই ইন্সট্রাকশন অনুযায়ী আউটপুট দিয়ে থাকে । কোন কোন ক্ষেত্রে কাজের প্রয়োজনে আমাদেরকে হাজার হাজার লাইনের কোড লিখতে হয় যেগুলোতে কোন ভুল হলে আমাদের প্রথম থেকে চেক করতে হয় । এ ছাড়াও প্রোগ্রামের ভেতরে অনেক সময় দেখা যায় একই জিনিস আমাদের বার বার করতে হচ্ছে । এক্ষেত্রে আমরা চাই জিনিসটি একবার তৈরি করে বার বার ব্যবহার করতে । আরেকটি বিষয় হলো আমরা সবকিছু যদি বস্তু হিসেবে দেখি তাহলে আমাদের কাছে বিষয়টি আরও স্পষ্ট ও প্রাণবন্ত মনে হয় ।

যেমন কেউ একজন সুন্দর একটি জায়গা ভ্রমণ করে এসেছে । এখন আমরা তার কাছ থেকে সেই জায়গার সৌন্দর্যের বর্ণনা শুনলাম । আমাদের কাছে কোনটি বেশি আনন্দদায়ক হবে ? যদি আমরা সেই জায়গার সৌন্দর্যের কথা কারো মুখে শুনি সেটি নাকি আমরা নিজেরা গিয়ে সেই জায়গার সৌন্দর্য নিজ চোখে দেখি ? আমরা যদি নিজেরা গিয়ে তার সৌন্দর্য উপভোগ করি অবশ্যই সেটি বেশি আনন্দদায়ক ও মজার হবে যেহেতু আমরা সেই জায়গাটির প্রতিটি জিনিস বস্তু হিসেবে দেখি এবং বিষয়গুলো আরও স্পষ্ট উপলদ্ধি করতে পারি ।

মূলত হাজার হাজার লাইনের দৈত্যাকার প্রোগ্রামগুলোকে বোঝার সুবিধার জন্য এদেরকে বিভিন্ন মডিউলে ভাগ করা , প্রোগ্রামের একটি নির্দিষ্ট অংশ পুনরায় ব্যবহার করা , কোন কিছুকে বস্তু হিসেবে প্রকাশ করা ইত্যাদি ধারণাগুলো থেকেই অবজেক্ট ওরিয়েন্টেড প্রোগ্রামিংয়ের উৎপত্তি ।

অবজেক্ট ওরিয়েন্টেড প্রোগ্রামিংয়ের কিছু গুরুত্বপূর্ণ ফিচার রয়েছেঃ

অবজেক্ট এবং ক্লাস
ইনহেরিটেন্স
পলিমরফিজম
অ্যাবস্ট্রাকশন
এনক্যাপসুলেশন
ইন্টারফেস
মেথড ওভারলোডিং
মেথড ওভাররাইডিং
এছাড়াও কিছু টার্ম আছে যেগুলো Object Oriented Programming (OOP) এর সাথে প্রত্যক্ষভাবে সম্পর্কযুক্তঃ

কন্সট্রাকটর , কিছু এক্সেস মডিফায়ার ( public , default , protected , private ) , কিছু কি ওয়ার্ড ( static , this , super , final ) ।
